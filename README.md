# MasterThesis
APPLICAZIONE DI METODOLOGIE DI MACHINE LEARNING PER LA CLASSIFICAZIONE E L’ANALISI PREDITTIVA DI UNO STATO PATOLOGICO IN RELAZIONE AL MICROBIOTA INTESTINALE UMANO

Lo studio del microbiota intestinale è un argomento di attuale interesse nel panorama scientifico internazionale a seguito della sua importanza in molteplici processi fisiologici. La ricerca in questo campo ha avuto una rapida ascesa grazie al superamento dei limiti tecnologici della microbiologia classica mediante le piattaforme di sequenziamento di nuova generazione che hanno permesso lo studio simultaneo di comunità di microorganismi (metagenomica) ad alta risoluzione.
Il caso oggetto di studio è un lavoro scientifico pubblicato in letteratura e i dati analizzati sono di pubblica reperibilità. L’unità genetica di questo lavoro è il Metagenome Linkage Group (MLG), un gruppo di materiale genetico di origine microbica che spesso è identificabile con una singola specie e che quindi rende possibile caratterizzare la composizione di una comunità. L'approccio alla base è di tipo caso-controllo, con cui si dividono gli individui nel campione in soggetti malati e sani e dove l'obiettivo è quello di trovare la funzione che meglio descrive una condizione di malattia, dove in input si ha una sequenza di abbondanze relative di MLG ricavate dal materiale genetico del campione e in output un’etichetta Y che indica se il soggetto appartiene alla classe dei malati o sani. La funzione viene trovata attraverso l’apprendimento supervisionato del machine learning, metodo che prevede l’utilizzo di algoritmi di classificazione adatti a trovare la funzione dei dati in input per prevedere l’output. Gli algoritmi testati in questo lavoro sono tre e sono stati scelti in seguito a una fase di ricerca in letteratura su questo ambito. È stata utilizzata la regressione logistica penalizzata Elastic-Net, la classificazione ad albero Random Forest e il Support Vector Machine. Mi sono occupata di questo lavoro per scoprire se questi metodi possono essere impiegati in maniera efficiente (e ottimizzabile) come supporto alla diagnosi della patologia cardiovascolare aterosclerotica, in un’ottica di integrazione della data science alla clinica medica. Attualmente sono stati ottenuti risultati promettenti riguardo il potenziale diagnostico del microbiota intestinale rispetto a patologie molto diffuse, tra cui diabete e obesità.
